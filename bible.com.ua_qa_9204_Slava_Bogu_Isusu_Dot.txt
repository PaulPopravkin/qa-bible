Question: Слава Богу Ісусу. Дотримання суботи це діло закону?
Answer: Вітаю, Михайло! Якщо брати описані в Біблії події пов`язані із суботнім днем, то можна побачити багато цікавих фактів. І хоча для нас, людей сьогодення може здаватися, що закон був лише даний людям на горі Сінай, то Біблія відкриває дещо більше. Незмінно залишається те, що субота і закон це невід’ємні речі. Бог виразив Своє бачення відносно суботи в законі, і заповіді є актуальними повсякденно. Ми не можемо дотримуватися одних заповідей і відкидати інші. Почавши розглядати питання суботи ще з перших сторінок книги Буття, можна побачити, що сьомий день був благословенний і освячений ще до гріхопадіння. Буття 2:3 «І поблагословив Бог день сьомий, і його освятив…» цікава причина, чому Він це зробив? Буття 2:3 «… бо в нім відпочив Він від усієї праці Своєї, яку, чинячи, Бог був створив». Бог зупинився у Своїй діяльності і відпочивав у благословенний і освячений день. Що це може говорити для нас? Принцип проведення суботнього дня Бог заклав для людей ще до їх гріхопадіння. Чи не породжуються думки, що за принципом зупинки і відпочинку в сьомий день живе і ввесь створений Всесвіт? Цікаво, а що ж буде після того, як земля буде звільнена від гріха? В книзі Ісаї можемо прочитати такі слова: «І станеться, кожного новомісяччя в часі його, і щосуботи за часу її кожне тіло приходитиме, щоб вклонятися перед обличчям Моїм, говорить Господь» Якщо в Біблії написано, що ми будемо приходити щосуботи перед Боже Обличчя, то це говорить, що суботній день і на небі є і буде особливим днем. І після остаточної перемоги Христа над гріхом всі також будуть по особливому проводити суботній день. Тепер виникає питання. Якщо до гріхопадіння людям був даний суботній день, і після очищення землі буде особливим суботній день, то чи варто вважати, що субота це діло лише закону? Вона не є вимушеним законним правилом, це принцип за яким живе небо. Субота є відділеним і благословенним днем для особливого проведення і зустрічі з Богом. І за цим принципом живе все небо. Навіть коли Христос говорив про майбутні великі гоніння, то сказав: «Моліться ж, щоб ваша втеча не сталась зимою, ані в суботу». Христос робить акцент, що, навіть після Своєї смерті важливість суботи все ще залишиться, і ні в якому разі не відміняється. Підсумовуючи все вищесказане можна сказати, що субота для людства, після гріхопадіння, представлена в законі. Разом із тим, субота являється благословенним і освяченим днем, проведення якого було, є і буде сконцентрованим на поклонінні Богу на всю вічність. З повагою, Володимир Михед.